---
layout: article
title: In breve...
permalink: /in-breve/ 
---

Il monte Tobbio (*Tubiu* nel dialetto di Bosio, *Tuggio* in ligure), alto 1092 m. slm, è la montagna posta al centro del **Parco Naturale delle Capanne di Marcarolo**, in provincia di Alessandria.  
Rispetto a tutti gli altri rilievi di questa porzione di appennino spicca per la grande visibilità dalla pianura antistante, dovuta ai suoi versanti spogli e particolarmente scoscesi.

Sulla cima vi è una chiesetta edificata nel 1897 e dedicata a Nostra Signora di Caravaggio e un rifugio d’emergenza di proprietà del Club Alpino Italiano di Novi Ligure.  
Dalla sua cima la vista spazia dal golfo di Genova, distante soli 18 km in linea d’aria, alle colline delle Langhe e del Monferrato, a vaste porzioni dell’arco alpino. In giornate di eccezionale visibilità si può scorgere la Corsica, distante oltre 200 km.

Durante la Resistenza tutta la zona attorno al monte è stata sede di diverse brigate partigiane e luogo di scontri e battaglie.

Caratteristica è la passeggiata natalizia in notturna che i vari CAI della provincia organizzano ogni anno per la sera del 25 dicembre con partenza dal valico degli Eremiti. [1]

>L’eccezionalità del Tobbio è connessa ad un particolare rapporto tra la sua morfologia e la sua collocazione. 
La conformazione vagamente piramidale e l’escursione altimetrica tra le pendici e la vetta gli conferiscono un’estesa visibilità, pur in mezzo ad altre formazioni di altitudine pari o addirittura superiore.  
E questo nitido stagliarsi, sulla direttrice ideale che raccorda il mare alla pianura dell’oltregiogo, lo ha eletto a riferimento geografico, meteorologico e simbolico per eccellenza per le popolazioni di entrambi i versanti dell’appennino. [2] 
